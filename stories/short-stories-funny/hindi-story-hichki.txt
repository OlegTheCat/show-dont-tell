Hichki is a Hindi story narrated as an anecdote. It is a subtle satire about a mother’s serious attempt to learn social media, and her daughter’s response to it.

Hindi Story – Hichki

Photo credit: 

 from 

आज बहुत दिनों बाद मुझे हिचकी आई I थोड़ी सी उलझन तो हुई, पर फिर लगा – चलो बड़े दिनों बाद किसी ने मेरे बारे में सोचा, किसी ने मुझसे जुड़ी यादों का पिटारा तो खोला l ज़हन में मेरे भी एक ख्याल आया “कौन हैं, जिसने भरी दोपहर मेरे लिए वक्त निकाला?” पर तब तक लगातार आती हिचकियों ने मेरा बुरा हाल कर डाला l ये हिचकी भी बड़ी अजीब होती हैं! जब आती हैं तो संग याद करने वाले की याद क्यों नहीं लाती हैं? थोड़ा हम भी उसे याद कर परेशान कर लेते l दो चार दोस्तों के नाम लिए, शायद वही याद कर रहे हो, पर कुछ असर नहीं हुआ l

सात घूँट पानी का टोटका भी किया पर मूई हिचकी जैसे अटक ही गयी थी l जोर जोर से सांस लेकर अनुलोम विलोम भी किया पर बहुत तिकड़म के बाद भी ये हिचकी थी की जाने का नाम ही न ले l

सोचा कही किसी की उधारी तो नहीं बाकी?? वही याद कर रहा हो शायद ? पर यहां भी हिचकी मिटाने में नाकाम रही. फिर एक नाम दिल में और आया – माँ

लो यकायक हिचकी गायब हो गयी l फ़ोन उठा कर नंबर मिला दिया, फोन उठाते ही वह बोली, ” अभी बस तुम्हे ही याद कर रही थी l ”

जैसे मुझे पता ही नहीं था !!!

मैंने पुछा, ” कैसे हो? क्या कर रहे थे?”

वो बोली, “यह फेसबुक पर फोटो शेयर कैसे करते हैं? वह जो सुनीता टीचर हैं ना उसने अपनी छुट्टी की फोटो शेयर करी हैं l मैंने सोचा मैं भी हमलोगों की पिछले साल हिमाचल वाली फोटो शेयर कर लू l”

मेरी माँ रिटायर्ड टीचर हैं और आज कल हर रिटायर्ड शहरी मम्मी पापा की तरह फेसबुक पर एक्टिव हैं l मैं खीज कर बोली “माँ वह मैंने पिछले साल अपलोड किया था.”

फेसबुक के काफी पैंतरे सीख चुकी मेरी माँ बोली, “हाँ पता हैं, तब फेसबुक कहाँ आता था, मुझे अपने फ्रेंड्स के साथ शेयर करना हैं. इतना irritate क्यों हो रही हो.”

माँ के साथ शुरू से ऐसा ही कुछ रिश्ता होता हैं हर बेटी का – काम तो हम मम्मी का सब कर देते हैं पर एक बार चिढ़ः के नखरे जरूर करेंगे l

मैंने कहा, “अरे बहुत हिचकी आ रही थी l ”

“सात घूँट पानी पी लो ठीक हो जाएगी l” माँ झट से बोली l”अच्छा ज़रा शेयर करने के बारे में भी तो बताओ l ”

मैंने तरीका समझाया पर हमेशा की तरह डाँट भी खायी “ठीक से क्यों नहीं समझाती l  इतनी जल्दी क्या हैं l ”

थोड़ी देर बाद फोन रख कर मैं अपना मम्मी धर्म निभाने चली गयी. बेटे को स्कूल से लाना था.

वापस आ कर जब फेसबुक देखा तो मेरी माँ का स्टेटस अपडेट था – हिचकी मिटाने के लिए एक सांस में सात घूँट पानी पीजिये, इमीडियेट आराम मिलेगा !!!

सुनीता मैडम समेत ६ लाइक्स थे. सातवा मेरा भी लग गया l

***

– Vibha

