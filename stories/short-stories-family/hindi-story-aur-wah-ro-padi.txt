The Hindi story is about the pain and anguish of a woman,who all her life[ since childhood] waited and wished that men in her life could understand her loneliness, her sufferings…all the strong men— her father,friend,husband and then the younger son but no body extended her that emotional support and ultimately her elder son who understood was physically handicapped and vocally impaired………….So,it’s not the physical attributes and strength that make one a man but an understanding heart.

Hindi Story – Aur wah ro padi

Photo credit: 

 from 

वह बुत सी बैठी थी .बिल्कुल पत्थर.ना एक बूंद आंसू,ना एक सिसकारी,लेकिन उसके समूचे वजूद पर पसरा सन्नाटा चीख चीख कर कह रहा था ,यह धरती धसकने की तबाही है .उसकी वीरान आंखे अब भी उस हिलते हुए दरवाजे पर जमी थी .नहीं ,दरवाजे पर नहीं ,शायद उसके पार कहीं बहुत दूर शून्य पर . भला उन पथरायी आंखो से वह क्या देख रही थी . उसकी वे खुली आंखे ऐसी लग रही थी जैसे अभी कोई हथेली से बंद कर देगा ,हमेशा के लिये .

रोयी वह तब भी नही थी जब उसकी माई इस दुनिया मे नही रही थी . दरअसल वह तब इतनी छोटी थी कि उसे समझ मे ही नही आया था कि हुआ क्या है . बीच आंगन मे माई जमीन पर ऐसे क्यों लॆटी है ?उसके घर मे मोहल्ले के सारे लोग क्यों आये है ? सब काकी ,ताई लोग उसे इतनी कस कर भींच कर क्यों रो रहीं है? ये सारे सवाल उसके मन मे कही उठे तो जरूर रहे होगे पर वह साफ़ साफ़ सोच सके इतनी भी उम्र नही हो पायी थी उसकी तब. लेकिन उसे यह समझ मे आरहा था कि कही कुछ बहुत गड़्बड़ हो गया था . एक अजीब सी दह्शत ,एक अनाम डर उसे अंदर से जकड़ रहा था . उसे लग रहा था कि कोई हाथ ऐसे हो जो उसे माई सा सह्लाये और वह बुक्का फ़ाड़ कर रो दे .पर ऐसा कोई नही था और वह आंखे फ़ाड़े चारो ओर देख रही थी. आंगन मे एक तरफ़ उसका बापू लोगो से घिरा बैठा था ,घुटनो मे सर डाले . उसका मन कर रहा था कि वह उसे अपने पास बुलाये और जोर से अपने से चिपटा ले . शायद तब उसका डर थोड़ा कम हो जाये .पर वह खुद उसके पास नही जा पा रही थी .

उसका बापू बहुत कम बोलता था . उसने उसको हमेशा माई के पीछे से झांक कर देखा था . ना वह कभी जोर से नही बोलता था , माई के साथ मार पीट भी नही करता था लेकिन वह अपनी चुप मे ऐसे डूबा रहता था कि वह अपने आप भाग कर ना कभी उसकी गोदी चढ पायी ,ना उससे लिपट पायी . उसका मन अक्सर करता था लेकिन एक चुप पसरी रही दोनो के बीच . आज भी वह अन्दर से चीख चीख कर बापू को बुला रही थी लेकिन ना बापू ने बुलाया ना उसकी आवाज निकली और एक चुप्पी जैसे ताउम्र के लिये जम गयी दोनो के बीच .अपने डर से उसे खुद ही निपटना पड़ेगा यह उसकी नन्ही सी समझ मे कहीं गहरे पैठ गया और उसने अपने को अपने खोल मे कस कर लपेट लिया.

और फ़िर कुछ दिन बाद बापू लाल धोती मे लिपटी घूघट काढे़ एक औरत को घर ले आया .उसे घसीट कर उस औरत कि गोद मे डालते हुए पड़ोस की बूढी दादी ने कहा ये तेरी माई है . धत ये माई कैसे हो सकती है .यह तो दुल्हन है . वह बोलती नही है इसीलिये क्या उसे सारे बुद्धू समझते है . वह कुछ पल उसकी गोदी मे लुढकी रही . ना उस दुल्हन ने उसे छुआ ना उसने ही कोई कोशिश की . वह उठ कर आंगन मे लगे हरसिंगार के पेड़ के नीचे जा बैठी . यह पेड़ उसकी माई ने लगाया था .उसे याद है माई इसे मन्दिर के छोटॆ पुजारी जी से मांग कर लायी थी . सहसा उसे लगा अगर छोटॆ पुजारी जी होते तो शायद वह इतना अकेला नही मह्सूस करती .

जब वह मां के साथ मन्दिर जाती थी तो वे उसके सर पर हाथ चला कर उसके सारे बाल ही बिगाड़ देते थे पर उसे बिल्कुल बुरा नही लगता था बल्कि उसका मन करता था वे उसके साथ खेले . माई कहती थी कि पुजारी लोग ऐसे नही खेलते ,वे बस भगवान से बाते करते है . पर माई से तो वे कितनी बाते करते थे . किताबे भी पढने को देते थे . जब माई पुजारी जी से बाते करती थी तो उसे वह बहुत प्यारी लगती थी . पता नही उसके चेहरा एकदम अलग क्यों लगने लगता था . कभी कभी उसे लगता था कि यह मन्दिर उसका घर हो जाये और पुजारी जी उसके बापू . माई से कहा था तो उसने उसके मुह पर हाथ रख जोर से दबा दिया था और कांप कर जलदी से बोली थी ना बच्ची ऐसी बात कभी मुंह से नही निकालना .भगवान जी गुस्सा हो जायेगे .

उसकी समझ मे नही आया कि इसमे भगवान जी के गुस्सा होने को क्या है . पुजारी जी तो भगवान के सारे काम करते है .भगवान जी पुजारी जी से खुश ही रहते होगे ना .और फ़िर वह कोई बापू की जगह पुजारी जी को लाने को तो कह नही रही .उसके मन मे आया था कि अगर ऐसा होता तो वह कितनी खुश होती . माई खुद ही कहती थी कि कभी गंदी बात सोचना भी नही . भगवान जी को सबके मन की बात तक पता चल जाती है. अब जब मन मे आ ही गयी तो उसे बाहर निकालो ना निकालो भगवान जी को क्या फ़रक पड़ रहा था . खैर अब वह सब सोच कर क्या फ़ायदा .अब तो ना माई है और पुजारी जी भी उस दिन से कहीं नहीं दिखे . अब तो बस यह पेड़ है और एक बल्लू .

हां ,बल्लू चलो बल्लू से ही पूछते हैं कि यह दुल्हन माई कैसे हो सकती है . बल्लू ने ही तो उसे बताया था कि उसकी माई भगवान के पास चली गयी है और उसने ही माई को भगवान के घर मे ढूढना सिखाया था .जब छत पर कोई नही हो तो जा कर खुले आसमान के नीचे पीठ के बल लेट जाती थी और फ़िर बनते बिगड़ते बादलों के बीच उसे माई मिल ही जाती थी . कभी केवल माई का चेहरा दिखायी पड़ता था और कभी पूरी की पूरी माई . बल्लू ने यह भी बताया था कि भगवान के घर जाने के बाद साफ़ साफ़ आंखे और हंसी नही दिखायी पड़ती .तो क्या हुआ ? जैसे ही माई दिखायी पड़ती थी झट से आखे बंद कर लेती थी वह. ऐसे माई देर तक उसके साथ रहती थी . नही तो उसे भगवान के घर से ज्यादा देर की छुट्टी कहां मिल पाती थी . इधर आती थी उधर बिला जाती थी . भगवान के घर गये लोगो को ऐसे ढूढने का तरीका बल्लू की माई ने उसे सिखाया था ,जब उसके बापू चले गये थे भगवान के पास . यही सब सोचती वह बल्लू के दरवाजे  के पास तक पहुंच गयी थी कि एकदम से ठिठक कर खड़ी हो गयी .

बल्लू के दरवाजे जीप खड़ी थी और चबूतरे पर बहुत लोग चारपाई पर बैठे थे .बल्लू की माई ,बल्लू को लिये खड़ी थी . नयी शर्ट ,नया पैंटं, जूता मोजा पहने एकदम झकाझक बल्लू तो पह्चान मे ही नही आ रहा था . उसके पास और भी दो बच्चे थे ,शायद जीप मे यही लोग आये होगे . वह मुंह बाये देख ही रही थी कि बगल से निकलती रामदेइ ने उसे धकियाते हुए कहा ,’अरे यहां काहे खड़ी हो बच्चा ,जा मिल ले जाकर तोहार संगाथी पढे शहर जारहा है . मामा आये है लेने .’

 बल्लू जा रहा है …शहर …उससे बताया भी नही .मिला भी नही .और अब वह क्या करेगी अकेले ..उसे लगा उसके चारो ओर अंधेरा छा गया है . डर उसे चारो ओर से दबोचने लगा . उसने एक बार चबूतरे की तरफ़ देखा .यह उसका बल्लू नही है .वह भी चला गया और उसने छाती मे उठते अधड़ को वही दफ़ना दिया . .एक सिल्लि पत्थर की और जम गयी अंदर .लेकिन रोयी वह उस दिन भी नही .

रोयी वह उस दिन भी नही थी जिस दिन दुल्हन ने हरसिंगार का पेड़ कटवा दिया था . दुल्हन का बेटा घुटनो चलने लगा था और जब तब हरसिंगार के नीचे झरे फ़ूल मुह मे भर लेता था .पेड पर चलती हर आरी उसके सीने को चाक कर रही थी पर वह उस तरफ़ पीठ किये ,दाती भीजे ,आंगन के दूसरे छोर पर जोर जोर बर्तन रगड़ती रही थी.

फ़िर उसका रिश्ता पक्का कर दिया गया . लेकिन उसके मन मे कुछ हाला डोला नही हुआ वैसे अब वह इतनी बड़ी हो गयी थी कि वह समझने लगी थी कि दुल्हन उसकी सौतेली मां है रिश्ते मे .उसका ब्याह हो जायेगा तो उसे दूसरे घर जाना होगा . लेकिन उसके मन मे ना कोई जिज्ञासा उठती थी ना ही उमंग . हमेशा हाशिये मे रहने से उसकी ऐसी आदत हो गयी थी कि उसके लिये किसी भी चीज से जुड़ना जैसे सम्भव ही नही रह गया था .या फ़िर दुख दर्द की इतनी तहें जम गयी थी उसके अंदर कि खुद उसका भी अपने आप से मिलना मुश्किल हो गया था . और उसका ब्याह हो गया . बचपन से जहां पली बढी वह गांव ,दुआर सब छूट रहा था .विदा के समय सारा मोहल्ला उसे चिपटा कर रो रहा था . दुल्हन भी. नही दिखाने को नही ,सच मे ही रो रही थी .सारे काम निपटाती घर मे इधर उधर आती जाती एक परछाई जैसी तो थी ही वह कम से कम .लेकिन सच वह तब भी नही रोयी थी .पता नही क्यों उसे लग रहा था कि दूर मुंह नीचे किये खड़ा उसका बापू एक बार बस एक बार उसे सीने से लगा ले तो शायद वह रो देगी .पर वह बस कोने मे अंगौछे से आधा मुह ढके खड़ा रहा .और वह उस दिन भी नही रोयी .

और आज ,अभी इस दरवाजे से बाहर गया है ,उसका छोटा बेटा. दरवाजा उसके मुंह पर इतनी जोर से बंद कर के गया था कि अब तक कांप रहा है. कांप रहा है बेटे के गुस्से के असर से या दबी घुटी सिसकियां ले रहा है मां की तकदीर पर . बेटा चला गया है हमेशा के लिये उसके साथ जो जन्म के रिश्ते से तो उसका बाप लगता है लेकिन यह रिश्ता उसे आज याद आया है जब बेटा बड़ा हो गया है ,कमाने लगा है . बाइस साल पहले की उस रात याद नही था जब दूसरी के कहने से उसे दोनो बच्चो के साथ सड़क पर कर दिया था .उसके गले मे बाहे डाल कर चला गया जिसने गोदी उठाने की उम्र मे लिथड़ने के लिये छोड दिया था . सारी जवानी खा जाने के बाद भी जब दूसरी वाली औलाद पैदा नहीं कर पायी तो छीन ले गया उसका पाला पोसा बेटा .

लेकिन उससे क्या शिकवा क्या गिला ,जो कभी उसका था ही नही ,जब अपना अंश ,अपना हिस्सा ही ठोकर मार कर चला गया .क्या कह रहा था उसे घिन आती है यह सोच कर कि वह उसका बेटा है . कोई रिश्ता नही रखना चाहता उस औरत से जो सारी उम्र पराये मर्दो के साथ रंगरेलिया मनाती रही है .

रंगरेलिया……हां ,सोयी ना मै दूसरो के साथ . तो क्या करती उस दिन तुम दोनो को ले किसी कुयें में कूद जाती . कितना मुश्किल है यह इसे मह्सूसने के लिये मां होना पड़ता है .और फ़िर मैं तो तमाम जिन्दगी मे यही एक रिश्ता जी पायी थी .कैसे कैसे खत्म कर देती सब . सुना था लोग दूध का कर्ज चुकाने को ना जाने क्या क्या कर गुजरते हैं तेरे को मैने अपने दूध के साथ साथ खून से भी पोसा था .और तू उस रिश्ते को गाली दे कर चला गया .तू काहे को समझेगा मेरा दर्द .तू तो बेटा रहा ही नही मर्द हो गया है . हां एक बात तू बिल्कुल सच बोला वह सब करते हुए मेरे को शर्म बिल्कुल नही आयी . काहे को आती ..? मेरे नजदीक तो वह भी बस एक काम था . अपने बच्चो को बड़ा करने के लिये .उनके मुंह मे निवाला डालने के लिये मैंने किया .’ यही और ऐसा ही बहुत कुछ कहना चाहती थी वह अपने बेटे से पर दुख जब अपने पर बहुत भारी पड़े तो उसके मुह से बोल निकलते ही कब थे .वह तो बस पत्थर सी हो जाती थी .अब भी बस बुत सी बैठी थी वह .

अचानक उसे अपने हाथों पर दबाव मह्सूस हुआ .उसका बड़ा बेटा ना जाने कब कोठरी के दूसरे कोने से घिसटता हुआ उस तक आ पहुंचा था .हां उसका बड़ा बेटा पंगु था और बेजुबान भी .बेटे ने उसका चेहरा अपनी दोनो हाथेलियों मे लिया और धीरे से मां का सर अपने कांधे पर टिका लिया . बेटे की नेहिल हथेलियां मां के सर और पीठ पर आहिस्ता आहिस्ता फ़िर रही थी और उसके अंदर कहीं कुछ करवटें ले रहा था ,कुछ पिघलने लगा था और फ़िर वह अपने बेटे को दोनो हाथो से कस कर लपेट हिलक हिलक रो उठी .बेटे के हाथ उसे सह्लाते रहे ,समेटते रहे और उसके अंदर जमी चुप पिघलती रही पिघलती रही …….

***

