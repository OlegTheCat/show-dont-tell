[Very Short Story in Hindi – Will you be my Valentine?]

दिन भर की वेलेंटाइन विरोधी रैलियों में घूमते हुए और विरोधी भाषण दे दे के रोहन थक गया था, वो भी जानता था कि इससे कोई फर्क नहीं पड़ने वाला.. शाम को घर लौटा तो जैसे जान आई, सोफे पे खुद को फेंकते हुए अपनी पत्नी को एक प्याला चाय बनाने के लिए कह दिया..तभी उसने देखा उसकी 5 साल की बेटी काया उसे टेबल के पीछे से छुप कर देख रही है.. रोहन ने मुस्कुराते हुए अपनी बाहें फैला कर कहा ”कहाँ छिपी है मेरी गुड़िया रानी,पापा के पास तो आ”.. काया सामने आई तो उसके हाँथ में दिल के आकार का गुब्बारा था.. उसे अपने पापा को देते हुए हल्का सा मुस्काई और अपनी तोतली जुबान ने कहा ”आई लव यू पापा, विल यू बी माई वेलेंटाइन?”

रोहन की आखों में आंसू आ गए..सारे विरोधी भाषण मस्तिस्क से धुलते हुए महसूस हुए.. उसने अपनी काया को गोद में लेते हुए पूछा.. ”मैं तो तेरा पापा हूँ ना, मैं कैसे तेरा वेलेंटाइन बन सकता हूँ??” काया ने फिर उसी मासूमियत से कहा,”मम्मा ने तो बताया कि संत वेलेंटाइन भी फादर ( पोप ) थे.. तो मेरे वेलेंटाइन तो आप ही हुए ना??” रोहन एक बार फिर निरुत्तर हो गया और अपनी बच्ची को गले से लगा लिया…..

__O__

