(अधरों की ज्वाला – Adharo Ki Jwala – Social Hindi short story of a worker union leader: Union leader was fighting for welfare of workers & became emotionally disturbed by receiving letter from his old girlfriend.)

Adharo Ki Jwala – Social Hindi short story of a worker union leader

Photo credit: 

 from 

“

 

 

 

 

“नहीं नहीं, ऐसा नहीं है । मैं यह दोष, यह आरोप स्वीकार करने को कतई तैयार नहीं हूं ।” श्री अस्थाना बौखला उठे । मगर अन्दर ही अन्दर उनकी आत्मा उन्हें कचोट रही थी कि यह शत्-प्रतिशत् सत्य ही है और वे अब भी अपने को धोखा देने का प्रयास कर रहे हैं।

जेल की बंद कोठरी में, जिसमें वे गत कई सप्ताह से बंद थे, आज विशेष रूप से ज़्यादा व्यग्र दिख रहे थे । प्रतिभा के पत्र ने मानो उनको झिंझोड़ कर रख दिया हो । जेल का नीरस वातावरण और भावावेश की मन:स्थिति में वे पहरों शून्य में निहारने के तो आदी थे ही, परन्तु आज मानो, एक चलचित्र सा उनकी दृष्टि के सामने हो जिसका विम्ब उनके हृदय के किस अज्ञात परदे पर अतीत को प्रदर्शित कर रहा हो । उनके अंत:करण पर गुज़रे कल की छाप और गहरा गई थी ।

सदैव प्रकाशमान इस प्रेरणास्रोत मुखमुद्रा पर चिन्ता की गहन घटायें मंडरा रही थीं । वे रह रह कर दीर्घ निश्:वास् लेते जिस से जेल का घुटा घुटा वातावरण और गहन हो जाता । उलझे-उलझे बाल और आँखों के इर्द गिर्द काले गड्ढे उनकी उत्तेजित मन:स्थिति के प्रतीक थे । फीका-फीका तेजहीन चेहरा विचारों के भीषण वेग से कम्पायमान था और होंठ फड़फड़ा रहे थे जैसे उनके जीवन का आधार ही उनके कदमों को छोड़े जा रहा हो ।

मेज़ पर रखी कॉफी न जाने कब की ठंडी हो चुकी थी और उसपर जमी गहरे रंग की गहरी परत, एक सुगंधित जीवनवर्धक पेय न होकर एक कड़वा घूंट बन चुका था जिसे वे बेध्यानी से पी गये । उन्होंने चश्मे का धुंधला गया शीशा कुरते के एक कोने से साफ़ किया और उसे पहन कर पत्र का शेष भाग पढ़ने में व्यस्त हो गये ।

 

 

श्री अस्थाना ने सिर झटकते हुए फिर कुर्सी का सहारा लिया और सिर के पीछे दोनों हाथ बांध कर आँखें मूंदे, न जाने किन विचारों में खो गये । पत्र सामने रखा था, मानो उनका मुंह चिढ़ा रहा हो ।

श्रमिक वर्ग के विश्वासाधार नेता श्री अस्थाना दृढ़ संकल्प और ठहरे हुए विचारों के कर्मठ प्राणी थे और जीवन भर संघर्ष ही उनका एकमात्र ध्येय बन चुका था । कोई भी स्थिति उनके लिये अपरिचित नहीं थी जिसमें वो धैर्य खो बैठते । परन्तु कुछ दिनों से समस्यायें अनापेक्षित रूप धारण करती जा रही थीं । अन्य श्रमिक संगठन, जिन्होंने उन्हें आन्दोलन का समर्थन और सहयोग देने का वचन दे रखा था, अब अपनी अलग अलग ढपली बजाने लगे थे और आन्दोलन थोड़ा दिशाहीन होता जा रहा था । अब वे शंकित से प्रतीत होते थे कि नैतिकता तथा सिद्धान्तों पर ज़ोर दें तो स्थिति विस्फोटक हो सकती है । पार्टी विचारधारा और दूसरे संगठनों की तो यही मर्ज़ी थी कि टक्कर हो कर रहे । उनको भी इसके अतिरिक्त और कोई रास्ता नज़र नहीं आ रहा था । परन्तु संगठनात्मक दृष्टि से वे अभी तैयार नहीं थे । लगता अवश्य था कि अधिकतर श्रमिक वर्ग एक ही मंच पर एकत्रित है परन्तु सदस्य संगठनों में अधिक समय टिकने का साहस नहीं लगता था । छोटी छोटी बातों पर समाचारपत्रों में बयानबाज़ी चल रही थी और प्रशासन था कि टस से मस नहीं हो रहा था । सबकी आँखें मिल के लोहे के विराट गेट पर लगी थीं जहाँ मशीनगनें धारण किये सन्तरी सतर्क खड़े थे । वो दृष्य को और भी गम्भीर बना रहे थे । स्थानीय प्रशासन पूरे वेग से दमनचक्र में सहयोग दे रहा था । और देता भी क्यों नहीं ! वो केवल एक मिल का प्रश्न न रहकर पूरे देश की कपड़ा मिलों के सामूहिक हितों का सवाल था । मिल मालिकों तथा उनको आश्वस्त करने वाले राज्य प्रशासन की प्रतिष्ठा दाँव पर लगी थी ।

वास्तव में पश्चिम बंगाल से उठने वाला यह तूफ़ान अब पूरे वेग से देश के उत्तर-पश्चिम तथा पश्चिम को अपनी लपेट में लेता जा रहा था । परिस्थितियाँ गम्भीर होती जा रही थीं । पूर्वानुमान के साथ श्री अस्थाना आश्वस्त थे कि दो ही दिनों में कोई सम्मानपूर्ण समाधान निकल आयेगा । उन्होंने हड़ताल करने से पूर्व जो माँगें उठाई थीं, उनकी माँगों की सूची से आधी भी नहीं थीं । हड़ताल का आज चालीसवां दिन था । और देश भर के केन्द्रीय श्रमिक संघों के आदेशानुसार संगठनों के स्थानीय नेता अपनी पूर्ण जनशक्ति के साथ प्रदर्शन में सम्मिलित होने जा रहे थे । इस कारण भी आशंका बढ़ गई थी कि श्रमिक कहीं संतुलन न खो दें और कुछ मूर्खता न कर बैठें अथवा प्रतिद्वन्दी से कुछ प्राप्त तो होने से रहा, अवांछित कदम उठा लेने की अब ज़्यादा सम्भावना थी जिसके परिणामस्वरूप स्थिति विस्फ़ोटक हो सकती थी । उनकी आँखों के सामने दृष्य घूम सा गया और उन्हें कंपकंपी हो आयी ।

शर्मा सिर झुकाये उनके कक्ष में प्रवेश कर रहा था । उसे देखते ही अनायास उनके मुंह से निकल गया,”क्या समाचार है ?”

शर्मा ने कुर्सी घसीटते हुए धीरे से उत्तर दिया,”अब और टिक पाने की गुंजाईश नहीं है । मज़दूर कब तक पेट पर पत्थर बांधे शांतिपूर्वक हमारा साथ देंगे ! और प्रशासन की ओर से भी अभी कोई संकेत नहीं मिला । न जाने क्या ठाने बैठे हैं !”

अस्थाना जी ने दीर्घ नि:श्वास लिया और गहरी चिन्ता में डूब गये । कुछ समय पश्चात् जैसे कोई अंतर्प्रेरणा हुई हो, बोल उठे,”ठीक है, आज से मैं अन्नजल का त्याग करता हूं । अब झुकने झुकाने का नहीं, मरने मारने का समय आ गया है । चलिये, मीटिंग का समय हो रहा है ।”

स्टेज पर खड़े होकर दूसरे संघटनों की प्रशंसा तथा स्वागत करते हुए श्री अस्थाना ने संयत शब्दों में कहा कि, “आज मैं कुछ निर्णयात्मक करने आया हूं ।

किस ढब से कोई मक्तल में गया, यह बात सलामत रहती है,

 यह जान तो आनी जानी है, इस जान की तो कोई बात नहीं ।

मेरे मज़दूर भाई तथा उनके छोटे छोटे मासूम बच्चे भूखे पेट एकता प्रदर्शित कर रहे हैं और अभावग्रस्त हैं । इसका मुझे खेद है । और ये भरे पेट पूंजीपति उनका इम्तिहान लेने पर तुले हुए हैं । मेरी अन्तर्आत्मा यह गंवारा नहीं करती । इसलिये इसी क्षण से मैं भी अन्नजल का त्याग करता हूं । परिणाम चाहे कुछ भी हो, आपको अपना मनोबल नहीं टूटने देना है ।”

इस घोषणा से कोहराम मच गया । जनसमूह उत्तेजित हो उठा । श्री अस्थाना के तथा श्रमिक एकता के गगनभेदी नारों से अजीब सा माहौल बन गया । बहुतों ने श्री अस्थाना के समर्थन में उनका साथ देने का प्रस्ताव रखा । परन्तु कई एक इसकी आलोचना करने लगे । ख़ास तौर पर लाल सलाम से जुड़े संगठन, जिनके हाथ से नेतृत्व खिसकने लगा था । श्री अस्थाना ने भाषण जारी रखते हुए कहा,

“वैसे भी तो हम आधे पेट ही रहते हैं । और चीथड़ों में अर्धनग्न । यह दशा तो सबके सामने है । हमें समर्थन देने वाले सज्जन उत्तेजित न हों । अनशन केवल मैं करूंगा । और श्रमिक भाईयों को और भूखों नहीं मरने दूंगा । यह मजबूरी इन मिल वालों की पैदा की हुई है क्योंकि यही उत्पादन और धरती के अनाज के मालिक हैं । अभी तो हम केवल मज़दूरी में बढ़ोतरी की बात कर रहे हैं । सत्य तो यह है कि इस पूरे उत्पादन पर हमारा भी अधिकार है । अभी तो हमने मांगा ही क्या है ! दिन-ब-दिन बढ़ती हुई मंहगाई से निपटने के लिये मज़दूरी में जो बढ़ोतरी की मांग की गई है, उसमें भी तो हमारा निर्वाह होना असंभव ही है !

यदि मंहगाई के अनुरूप मज़दूरी का तथा वेतन का तकाज़ा किया जाये तो अधिक न्यायसंगत होगा । हमारी दूसरी मांग सीधा हमारी सन्तान के भविष्य के बारे में है । कल कोई मज़दूर बीमार पड़ जाये तो उसके घर चूल्हा नहीं जलता । और किसी की अकस्मात मृत्यु पर तो उसके बच्चे सड़क पर आ जाते हैं । क्या हमें उनके भविष्य की चिन्ता करने का अधिकार नहीं है ? हमने मांगा क्या है ? प्रत्येक के लिये बुढ़ापे का संरक्षण ! जो कम से कम एक महीने का वेतन अथवा पगार के जितना होना चाहिए और इसकी समुचित राशि का भुगतान किसी आपात्कालीन स्थिति में फौरन बच्चों के हाथ पहुँच जाना चाहिए जिस से मृत बाप के साथ जीते जी न मर जायें । इसीलिये मैने यह निश्चय किया है कि तिल तिल मरने की अपेक्षा इस लोहे के गेट के सामने भूख-प्यास से प्राण त्याग दूं । यह मेरी प्रतिज्ञा है ।”

पहले की तरह श्री अस्थाना अलग अलग मज़दूर संगठनों तथा मज़दूर एकता की जय के नारे बुलन्द कर रहे थे कि इतने में गेट के पास कुछ हलचल हुई । किसी ने एक हथगोला घुमाकर गेट के पास उछाल दिया था । फिर क्या था, अन्धाधुन्ध गोलियों कि बाढ़ सी आ गई । जिसका जिधर मुंह पड़ा, सुरक्षा के लिये भाग निकला । मिल के पिछले भाग से धुआँ उठने लगा और देखते ही देखते रुई का गोदाम धक धक कर जल उठा और समाचारपत्रों के अनुसार करोड़ों रूपये की सम्पत्ति देखते ही देखते राख हो गई ।

श्री अस्थाना की आशंका निर्मूल नहीं थी । जो घटना था घट चुका था । गृह विभाग तक सारा प्रशासन खीझ उठा । परिस्थिति जटिल से जटिलतर हो गई । प्रशासन जानता था कि निर्णय में देरी ऐसा ही कुछ प्रचंड रूप धारण कर सकती है । परन्तु लगता है कि यह सब जानबूझकर किया गया था । नुकसान तो अवश्य हुआ होगा ! परन्तु जैसा आम तौर पर होता है, सरकारी कर्ज़ से प्राप्त की गई आधुनिक मशीनें और कल पुर्ज़े तो पहले ही ठिकाने लग जाते हैं । जो जलता है, वो केवल जलाने के लिये ही छोड़ा जाता है, जिसकी मालिकों को विशेष चिन्ता नहीं थी ।

इस घटना से दूर दूर के औद्यौगिक क्षेत्र प्रभावित हुए । लोक सभा तथा राज्य सभा में हंगामे उठे । सक्सेनाजी, त्रिपाठी, त्यागी और ब्रह्मचारी जी की गाड़ियाँ दौड़ने लगीं ताकि इस विनाश से जितना राजनैतिक लाभ उठाया जा सके, उठा लिया जाये । मिल के प्रबंधकों की Board Meeting हुई परन्तु परिणाम वही ‘ढाक के तीन पात’ निकला । हां, पहले से ही भूखे मज़दूर बेकार हो गये और सैकड़ों जेल में ठूंस दिये गये ।

 

परन्तु आत्मायें केवल आत्माओं को ही छू सकती हैं । और जिस व्यक्ति ने अपनी आत्मा सहर्श शैतान के सुपुर्द कर रखी हो, वो आत्माहीन व्यक्ति स्वयम् तो नर्क में जायेगा ही, अपने साथियों को भी ले मरेगा ।

समाप्त

