This Hindi story gives writer’s views on expense of few crore on PM’s 62 foreign tours in last 8 years starting from 2004.He suggests better to repay foreign loan

Hindi Story – The Sweat Of The People’s Brow 

Photo credit: 

 from 

रामखेलावन जब मस्ती में होता है तो मेरे सामने कोई न कोई पुराना रिकार्ड बजाते हुए आता है . आज भी वही हुआ जिसका अंदाजा मुझे था :

 न हाथी है , न घोड़ा है , वहाँ पैदल ही जाना है , सजन रे झूठ मत बोलो … मैंने उसे एक भले आदमी की तरह बीच में ही टोक दिया यद्यपि बीच में टोकना अनुचित था.

 मेरा मन नहीं माना तो सवाल दाग दिया : क्यों भाई रामखेलावन ! कहाँ जाने की बात कर रहे हो ?

 कहीं अमरनाथ या वैष्णो देवी की तीर्थयात्रा पर जाने का प्लान तो ?

 हुजूर ! इसमें क्या शक है. वहीं से तो स्वर्ग का पथ प्रारंभ होता है. धीरे – धीरे आगे बढ़ते जायेंगे तो एक न एक दिन स्वर्ग पहुँच ही जायेंगे .

 रामखेलावन ! अब स्वर्ग में हाऊसफूल है . वहाँ सीट मिलने से रहा. इतनी लम्बी वेटिंग लिस्ट है कि हजारों साल में भी नंबर आने का कोई चांस नहीं .

 हुजूर ! तब क्या करें ?

 अपनों से सीखो स्वर्ग का सुख धरा पर कैसे प्राप्त की जाती है ?

 वो कैसे , हुजूर ?

 लगता है , इधर कुछ दिनों से पेपर पढ़ते नहीं हो , किसी हाकर का तो पैसा – वैसा बाकी तो नहीं है ? रघुआ कह रहा था कि तीन महीनों से पेपर का पैसा नहीं दिए हो . ….. की तरह बेवजह टरकाते आ रहे हो ?

 आप को ई सब बात कैसे पता चल जाता है ?

 आर टी आई के अंतर्गत . दूसरी बात हमारे देश में दूसरे मुल्कों से सख्त क़ानून है , भले ही लोग पालन करे या न करे , वो दूसरी बात है . तीसरी बात है कि …

 तीसरी भी है , हुजूर !

 तीसरी ! देश में तो अब हजारों – हज़ार बातें हैं . , और तुम तीसरी पर ही बेदम होने लगे ?

 हुजूर ! तो सुनाईये .

 तो तीसरी बात यह है कि हमारे सोने की चिड़िया जैसे देश के प्रधानमंत्री विदेशी यात्रा ( यात्राओं ) पर खर्च किया है महज 642.45 करोड़ रुपये – महज विगत आठ वर्षों में – महज 62 यात्राओं में . ( सन्दर्भ दैनिक जागरण पृष्ठ संख्या – 13 , धनबाद , दिनांक – 10 जून २०१३ , दिन – सोमबार )

 ई सब गोपनीय आंकडा पब्लिक के हाथ कैसे लगता है , हुजूर ?

 पहला तो देश में आर टी आई ( RTI ) क़ानून बना है , जिसके प्रावधानों के अंतर्गत कोई भी व्यक्ति सूचना के अधिकार के अंतर्गत कोई भी सूचना प्राप्त कर सकता है .

 दूसरी बात देश में एक से बढ़कर एक वीर पुरुष ( वीर नारियां भी ) हैं , जो इन सब बातों पर अपना ध्यान केन्द्रित करते हैं और गड़ा मुर्दा उखाड़ने में रूचि रखते हैं .

 वो गाना शायद तुमने नहीं सुना .

 कौन सा ?

 पब्लिक है सब कुछ जानती है …

 सुना है , हुजूर !

 वो कहावत नहीं सूनी ?

 कौन सा , हुजूर ?

 यावत् जीवेत सुखं जीवेत , ऋणं कृत्वा घृतं पीवेत .

 अर्थात ?

 अर्थात जबतक जीओ , सुख से जीओ , कर्ज करके घी पीओ .

 अर्थात , कहने का तात्पर्य ?

 देश पर अरबों – खरबों का विदेशी कर्ज है , वो चुकाने की चिंता किसी को नहीं सता रही है , चिंता सता रही है कि कैसे जन – धन को दोनों हाथों से लूटाया जाय और …. ?

 हुजूर ! उ बतिया तो बतैबे नहीं किये ?

 कौन सी बात ?

 समझ गया . आठ वर्षों में 642.45 करोड़ रुपये खर्च तो एक वर्ष में कितना ?

 हुजूर ! मैं गणित में फिसड्डी था . आप ही बतलाईये .

 प्रति वर्ष करीबन 80.30 करोड़ रुपये .

 प्रति यात्रा कितने रुपये हुए , हुजूर ? यह भी आंकड़ा अपने सुधी पाठकों को बता दीजिये .

 कूल खर्च 642.45 करोड़ रुपये महज 62 विदेशी यात्राओं में तो एक यात्रा में कितने रुपये ?

 रामखेलावन ! यह सातवें वर्ग का विद्यार्थी बता सकता है. एकैक नियम के फार्मूले के अंतर्गत .

 हुजूर ! हमने तो महज तीन जमात ( क्लास ) तक ही पढ़ा है .

 चलो , यह भी बता देता हूँ .

 सुधी पाठकों के लिए , न कि तुम्हारे लिए .

 642.45 करोड़ रुपये भागा 62 = 10.36 करोड़ रुपये प्रति यात्रा .

 हुजूर ! एक बात जनाना चाहता हूँ .

 रामखेलावन ! जनाना नहीं , जानना चाहता हूँ .

 बोलो .

 यदि सभी मंत्रियों का विगत आठ वर्षो का विदेश यात्राओं पर खर्च निकाला जाय तो कितने अरब , कितने करोड़ , कितने लाख , कितने हज़ार , कितने सौ , कितने रुपये होंगे , हुजूर ?

 ऐसा तुम सवाल करते हो कि कोई जानकार ही जबाव दे सकता है. मैं नहीं .

 हुजूर ! अभिये तिलमिला गये क्या ? दो सवाल अभी भी बाकी है .

 पूछो , जल्दी से . मुझको चह्वास ( चाय पीने की तलब ) लगा हुआ है.

 विदेसी यात्रा में तो विदेसी – मुद्रा खर्च होता होगा .

 हाँ , अभी रूपया नरम है और डालर गरम .

 ई नरम गरम क्या होता है , हुजूर !

 ऐसे समझो तुम अमेरिका गये विदेसी टूर पर . किसी होटल में महज एक दिन ठहरे . एक दिन का भाड़ा ( किराया ) हुआ एक हज़ार डालर . समझ लो २२ जून २०१३ का दिन है . तो तुम्हें रूपये प्रति डालर के हिसाब से भुगतान करना होगा . इस दिन का विनिमय दर है – एक डालर = ५९.२८ रुपये . तो तुम्हें भुगतान करना होगा = १००० डालर गुणा ५९.२८ रुपये = ५९२८० रुपये अर्थात तुम्हें भारतीय मुद्रा में ५९२८० रुपये भुगतान करना होगा .

 जहां तक नरम गरम की बात है यह वर्तमान विनिमय दर जैसे ५९.२८ रुपये प्रति डालर के घटने – बढ़ने से है . जैसे अगले वर्ष इसी तिथि को ७० .२८ रुपये हो जायेंगे तो कहेंगे रूपया नरम हो गया . दूसरे शब्दों में डालर गरम हो गया. यही २२ जुलाई २०१३ को ५०.२८ रुपये हो गया तो कहेंगे रूपया गरम हो गया अर्थात डालर नरम हो गया . अब समझा कि … ?

 बुतुरु ( छोटा बच्चा ) की तरह समझा दिए , हुजूर !

 अब ज्यादा दिमाग मत चाटो. ज्यादा पूछना ही है तो संसदीय चुनाव २०१४ में होनेवाला है . किसी पार्टी की टिकट लेकर चुनाव जीतो और सांसद बन जाओ , फिर संसद में प्रधानमंत्री और मंत्रीगण से सवाल पूछकर

 अपना ज्ञान का पिटारा भरते रहना . मगजमारी में मेरा माथा झन्ना रहा है .

देखा , रामखेलावन चाय बनाने रसोई घर में चला गया . और मैं ? मैं रेडिओ पर आते हुए भूले – विसरे

 गीत – संगीत में निमग्न हो गया :

 गरीबों का पसीना बह रहा है ,

 गरीबों का पसीना बह रहा है |

 बहते – बहते ये पानी कह रहा है ,

 कभी वो दिन भी आएगा ,

 ये पानी रंग लाएगा , ये पानी रंग लाएगा …

 ( फिल्म ; नया आदमी – १९५६ , गायक : मोहम्मद रफ़ी )

 लेखक : दुर्गा प्रसाद , गोबिंदपुर , धनबाद , दिनांक – २४ जून २०१३ , दिन – शुक्रवार |

 ****

